---
title: Maline
showstart: 2022-09-23T17:00:00.000+02:00
description: indie pop
image:
  - https://res.cloudinary.com/embermusic-dk/image/upload/v1695050285/maline_pressphoto.jpg
---

Med afsæt i en svær opvækst og et liv med bitre kærlighedserfaringer 
skriver Maline om sit forhold til den besværlige og euforiske kærlighed. Med 
sin stærke og inderlige stemme blotter Maline smerten i håb om, at andre 
kan spejle sig i håbet om at blive elsket og frygten for at blive forladt. 

Med kuldegysnings- og tårefremkaldende ærlige sange guider Maline dig 
igennem et mikrokosmos af livets store følelser, som får dig til at føle dig 
forstået. Med sin karakteristiske og sprøde stemme, sætter Maline ord på 
dét vi alle føler, men har svært ved at tale om. Om behovet for at blive elsket 
og skammen for at være det omklamrende menneske, der udtrykker det 
behov.

Malines længselsfulde indiepop består af simple, men velvalgte 
ingredienser: Hjerteskærende dansksprogede tekster, smukke tidløse 
melodier, organiske beats og et omfavnende, stemningsfyldt synthunivers. 
Musikken strækker sig imellem alt fra dybtfølte ballader til episke 
kompositioner med hvirvlende melodier og eklektiske beats. 

Maline har i år spillet på SPOT Festival, Rudme Festival og optrådt flere gange i Århus, bl.a. i forbindelse med Århus Festuge 2022. Til efteråret udkommer albummet _Elsk mig._
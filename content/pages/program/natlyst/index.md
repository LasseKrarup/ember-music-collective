---
title: Natlyst
showstart: 2021-09-04T19:00:00.000Z
description: avant-pop
image:
  - Natlyst_2018__ThereseVadum-5_tuwin5.jpg
---
Natlyst er et syvpersoners dansksproget, avant-pop orkester, som undersøger menneskets skrøbelighed og favner den i omsorg og ærlighed. Musikken fødes i forsanger/sangskriver Amanda Drews sårbarhed og gror i mødet mellem symfonisk storladenhed og elektronisk fremdrift. Live er Natlyst en syndflod af inderlighed, kaos, lyst og længsel. Med deres teatralske indlevelse tager de publikum i hånden og trækker dem fra sammenstødet med solen til faldet mod havet. 

Forvent tragisk mani og dragende håb.

Bandet blev født og døbt i maj 2016. Knap et år senere i april 2017 udgav de deres første EP ‘Ti Skridt’. Fra da og frem til deres release af debutalbummet, ‘Modig’, i marts 2019, har de spillet fyldte koncerter til bl.a. SPOT 2017, Copenhagen Jazz Festival 2018, SPOT Royal 2018 og SPOT 2019. Gennem tre år har Natlyst spillet koncerter i en konstellation af 11 mand, men har efter udgivelsen af ‘Modig’ valgt at prøve kræfter med nye koncepter, og de er nu et orkester bestående af syv musikere.

Aktuelt forbereder de sig på udgivelsen af deres kommende album 'Ikaros', som udkommer i udgangen af 2021.
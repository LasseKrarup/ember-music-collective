---
title: Trope
showstart: 2022-09-10T19:00:00.000Z
description: Biilled-skabende dream pop
image:
  - https://res.cloudinary.com/embermusic-dk/image/upload/v1660288033/Trope_-_Pressebillede_4_-_Credits_Sally_Errebo_n5iram.jpg
---
Trope debuterede i marts 2021 med den anmelderroste EP ”I Billeder”. Et blændende lille mesterværk med et drømmende univers af stilsikre øjebliksbilleder og en poetisk melankolsk og til tider dyster lyrik krydret af en intelligent instrumental scenografi. I april kom opfølgeren ”Underklang” – en akustisk EP født ud fra en idé om at skabe musik til den stille stund, hvor der er tid til eftertænksomhed, refleksion og langsomhed. 

Duoen Trope opstod ud af et eksperiment som Elias Lykkeskov og Andrea Klausen igangsatte for at undersøge, om man kan lave god popmusik på stedet. Improvisationerne blev til debut-EP’en ”I Billeder”. Senere har sangskrivningen taget mindre dogmatisk form, men fælles for begge udgivelser er tekstuniversets billedrigdom og ordenes oprindelse. Lyrikken er på flere numre lånt fra eller inspireret af store danske digtere blandet med egen poesi og beskæftiger sig i vid udstrækning med livets overgange og uforudsigelighed.  

Til denne koncert kan du opleve Trope som firmandsband og nyde både minimalistiske og intime øjeblikke samt storladne energiudladninger med elektroniske beats og pulserende synthesizere.

*Foto: Sally Errebo*
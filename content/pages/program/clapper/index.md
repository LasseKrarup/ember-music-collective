---
title: Clapper
showstart: ""
description: Hip-hop Jazz / Neo-soul jazz
image:
  - received_229219025583960_rijdlm.jpg
---
Clapper blander lyden af gospelmusik fra den amerikanske vestkyst med moderne fusionsjazz. Et splinternyt skud på stammen af unikke aarhusianske musikere med iver for fornyelse af jazzgenren.
Men de fire musikere er ikke nye på scenen. Flere af dem har spillet sammen i mange år, blandt andet i bandet Abekejser. Musikerne er desuden kendt fra grupper som Hvalfugl, Karmen Rõivassepp Quartet og Bangin’ Bülows Nice Jazz Quartet.
Jazz isn’t dead, it just smells funny, sagde Frank Zappa i 1973. En tid, hvor jazzen søgte blandinger med andre genrer i håb om at videreudvikle sig.
Her, næsten 50 år senere, er jazzscenen mere divers end nogensinde før. Jazzen lugter i dag af alt fra rock, hiphop, folkemusik, techno og pop til en blanding af det hele. Er det overhovedet jazz længere?
For de fire gode kammerater i Clapper betyder det ikke så meget, hvad man kalder det. Det eneste, der betyder noget, er, at det lyder fedt!
– For os er det ikke vigtigt at leve op til noget genreideal, siger guitarist Jeppe Lavsen.
– Vi mødes og leger og improviserer over nogle musikalske idéer vi synes lyder fedt. Vi har spillet sammen i så mange år, at vi lynhurtigt finder ind i et fællesunivers når vi spiller. Og så handler det bare om at sortere og vælge de fedeste idéer ud.
– Vi har i lang tid delt ambitionen om at lave noget musik i den genre. Spørgsmålet er måske bare, hvorfor vi ikke startede tidligere, siger pianist Malthe Jepsen.
Clapper planlægger deres første udgivelser i efteråret 2021.
Jeppe Lavsen - Guitar
Malthe Jepsen - Keys
Adrian Christensen - Bas
Frederik Bülow - Trommer